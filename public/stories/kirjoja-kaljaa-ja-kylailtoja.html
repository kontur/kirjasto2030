<div class="headline"><h1>Kirjoja, kaljaa ja kyläiltoja<span class="underline underline-gradient"></span></h1></div>

<!--[ingressi] Syrjäseuduilla, kaukana suurkaupunkien vilinästä vanha ja uusi kohtaavat. Laren baari, Arpela, Lounais-Lappi, 27.7.2030-->

<p>Marja kääntää pihaan ja pysäyttää punaisen Toyotansa. Lapset Eeli, Eemeli, Elisa ja Emmi purkautuvat auton ovista parkkipaikalle. Marja poimii takapenkiltä pikku-Eeron kainaloonsa ja antaa sen Elisan syliin.</p>

<img class="illustration illustration-background" src="assets/img/illustrations/baari.svg">

<p>- La-ren baa-ri, Elisa tavaa suurta teippausta rakennuksen ikkunassa.</p>
<p>Eeli nostaa takakontista paperikassillisen täynnä kirjoja ja lähtee kantamaan sitä ovelle.</p>

<p>Sisältä tulee naurava mies, joka avaa oven:</p>
<p>- Vai on Eeli alkanu kantomieheksi! Tuleppa tästä.</p>

<p>Mies pitää ovea auki koko saattueelle. Eeli puhisee kirjakassin kanssa ensimmäisenä, perässään muut lapset.</p>
<p>- Nää sie ko alko uskovaisellekki baari kelvata! mies naljailee Marjalle tämän astuessa ovelle. Marja ei vastaa, vaan seuraa lapsiaan sisälle.</p>

<p>Baarin perällä Eeli alkaa latoa kirjoja hyllyyn: A, B, C, D... Muut lapset tutkivat valikoimaa. Viisikot on luettu aikoja sitten, mutta Neiti Etsiviä on tullut lisää! Lestadiolaislapsia ei näytä haittaavan, että tiskillä joku tilaa tuplasalmarin. Marja huokaisee mielessään kiitollisena: eiväthän lapset edes tiedä, mitä se tarkoittaa.</p>

<p>Päivä on hiljainen. Sellaisiahan päivät yleensä Arpelassa ovat. Baarin ikkunalla nuori nainen näpyttelee läppäriä. Hän on Netta, 30-vuotias viestintäalan freelancer. Edellissyksynä hän kyllästyi Helsingin ruuhkiin ja muutti takaisin kotiseudulleen. Verkkoyhteydet ovat niin hyvät, että työtä voi tehdä mistä vain. Arpelassa on tilaa asua isossa talossa edullisesti. Kyllä sitä maailmaa ehtii vielä nähdä, sikäli kun kiinnostaa.</p>

<p>Näkemistä riittää täälläkin. Iltaisin baarin täyttää nimittäin lämmin valo ja puheensorina, kun kokoonnutaan kyläiltaan. Tiistaisin Netta vetää pienen opetustuokion digitaalisten palveluiden käytöstä ja päivystää kyläillassa auttaen asukkaita erinäisissä teknologiaan liittyvissä ongelmissa. Torstaisin taas seurataan muiden Lapin kyläiltojen ohjelmaa isolta valkokankaalta.</p>

<p>Netta seuraa ikkunasta, kun Marja pakkaa uuden kirjakassin ja lapsensa Toyotan kyytiin. Naisten katseet kohtaavat, puolin ja toisin kunnioittava hymy välähtää molempien kasvoilla. Netta vilkuttaa ja Maria kääntää auton tielle.</p>
