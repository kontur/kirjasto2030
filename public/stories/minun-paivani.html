<div class="headline"><h1>Minun päiväni<span class="underline underline-gradient"></span></h1></div>

<!--[ingressi] Niko West työskentelee seitsemässä kirjastossa Helsingissä. Sarjan 6. osa.-->

<p><strong>Kello 8.00:</strong><br>
 Saavun Itä-Pasilaan ja näen, miten Martti on juuri avaamassa vanhan kirjaston ovea. Tervehdin
    häntä ja
    leimaan itseni puhelimellani sisään taloon. Kone näyttää, että olen varannut työskentelytilan kolmeksi tunniksi
    talon neljännestä kerroksesta. Se on lyhyt aika työskentelylle, mutta loppupäivän käytän kierrellen toimipisteissä.
    En kuitenkaan halua työskennellä kotoa, koska siellä on niin ahdasta. Hypin portaita vikkelään ylös, koska olen jo
    myöhässä.</p>

<p><strong>Kello 9.00:</strong><br>
 Olen tunnin verran vastannut saatuihin kysymyksiin. Ihmiset miettivät, mistä saavat mitäkin
    opetusta,
    toimivatko Vallilan vessat jo ja onko lainatabletteja saatavissa vielä Arabian kirjaston aulasta. Joku kysyy lisää
    tarkentavia tietoja ompelutilasta löytyvistä tarvikkeista. Haen kahvin aulan kahvilasta.</p>

<p><strong>Kello 9.10:</strong><br>
 Aloitan varsinaisen urakkani. Kirjoitan uusille nuortenkirjoille - ne ovat omaa alaani -
    kuvauksia. Yritän
    parhaani mukaan pysyä perässä kansainvälisessä julkaisutahdissa, mutta se on vaikeaa nyt, kun meille tulvii myös
    eurooppalaisia teoksia. Lisäksi on muut työt. Omana alueenani ovat tällä hetkellä Pasila, Kallio, Vallila, Käpylä,
    Kumpula, Arabia ja Koskela. Olen kuulemma onnekas, koska toisilla on hoidettavanaan kokonaisia paikkakuntia.</p>

<p><strong>Kello 11.00:</strong><br>
 Laskeudun alas ja menen juttelemaan Martille. Hän kertoo, että tavaralainaamosta on tänään
    lähtenyt kolme
    jakkaraa, kaksi rooliasua, kaukoputki ja Twister-lautapeli. Twisterin mies laittoi lennokilla eteenpäin.
    Toistaiseksi on palautettu ainoastaan kaksi lainatablettia ja piknikviltti. Huoneissa ei ole rikkoutuneita
    tavaroita, mutta lukutilan sohvasta on valitettu. Martti kertoo, että yhdestä kulmasta jouset tulevat läpi. Kirjaan
    huomion ylös. Sohvan saaneekin vaihdettua.</p>

<p><strong>Kello 11.30:</strong><br>
 Pyöräilen lounaalle. Syödessäni virastotalossa keittoa ja salaattia katselen aseman puolella
    näkyvää
    kirja-automaattia. Sen pellit ovat lommoilla ja valot sammutettu. 2010-luvulla alkanut kokeilu kuivui kasaan, kun
    e-kirjat löivät lopullisesti läpi. Automaatti tyhjennettiin pari vuotta sitten kirjoista, mutta se seisoo silti yhä
    paikoillaan. Ihmiset vitsailevat, että kohta museovirasto suojelee ne ajankuvana.</p>

<p><strong>Kello 12.05:</strong><br>
 Pyöräilen kohti Vallilaa. Siellä minun täytyy selvittää paikalla olevan työntekijän kanssa, miten
    sujuu
    ja vetää kotivanhempien kirjakerhoa tunti. Olemme lukeneet István Örkényn minuuttinovelleja ja odotan
    mielenkiinnolla, mitä niistä sanotaan. Ainakin piirin australialaisella yksinhuoltajalla on varmasti mielipiteitä.
    Hän on lukenut novelleja paljon enemmän kuin minä.</p>

<p><strong>Kello 13.30:</strong><br>
 Kirjallisuuspiiri on ohi, mutta jään luokkaan vetämään tunniksi nuorten verkkolukupajaa. Se on
    yritys
    saada yläastelaiset pois tietokoneiden ja visuaalisten sisältöjen äärestä. Minusta se tuntuu melko epätoivoiselta.
    Ryhmäni on kyllä innokas ja heidän kanssaan on mukava jutella, mutta he ovat niitä, jotka lukevat valmiiksi. Avaan
    jälleen tietokoneen ja aloitan videoistuntomme.</p>

<p><strong>Kello 14.30:</strong><br>
 Käyn Arabiassa katsomassa, miten uudella tilavalvojalla Sandrolla menee. Voisin tietysti ottaa
    yhteyttä
    muutenkin, mutta minusta on mukavaa kuulla kasvotusten, mitä hänelle kuuluu.</p>

<p><strong>Kello 14.45:</strong><br>
 Arabiassa yhä, koska yksi lainatableteista on hajonnut. Se pitää lähettää korjattavaksi, mutta
    ensin
    täytyy täyttää asiakkaan kanssa lomake tapahtumasta. Luen kohtien otsakkeita ääneen ja hieman hermostunut nainen
    vastailee. Sanelu tallentuu koneelle. Sandro seisoo tarkkaavaisena vieressäni ja opettelee, miten järjestelmä
    toimii. Kun olemme valmiit, lähetän tiedoston. Kuvauksen perusteella syy ei ole asiakkaan. Hän lähtee helpottuneena
    kotiinsa ja minä otan taas pyörän alleni.</p>

<p><strong>Kello 15.15:</strong><br>
 Tulen Kallioon kohdalle. Olin miettinyt, että kävisin siellä vielä kirjastossa. Soitettuani
    tilavastaavalle, totean kuitenkin, ettei tarvitse. Hän kertoo, että päiväelokuva on parhaillaan alkamassa ja tilat
    ovat kaikki kunnossa. Esra on välittänyt kysymykset minulle viesteinä. Hän sanoo järjestävänsä illan esityksen ilman
    minuakin. Luotan siihen, koska Esra on ollut pidempään töissä kuin minä. Menen sen sijaan Vaasankadulle
    kahvilaan.</p>

<p><strong>Kello 16.00:</strong><br>
 Olen saanut tehtyä uutuuskuvaukset, mutta jään vielä kahvilaan. Moderoin hetken aikaa
    nuortenkirjojen
    vertaisarviointeja ja lähetän parille suosituksia toivoneelle opettajalle ja nuorisotalolle kirjalistoja. Lopuksi
    teen vielä itse joitakin arvioita, katson seuraavien päivien työlistat läpi ja vastaan muutamaan palautteeseen. Kun
    olen valmis jään tuijottamaan ulos kadulle. Tiedän, että toisella puolen tietä sijaitsee kotikirjasto. Sen omistaa
    eräs pariskunta, joka kokee, että paperikirja on yhä tärkeä esine. Tekisi mieleni mennä käymään. En ole nähnyt
    tavallisia kirjahyllyjä kirjastossa sitten vuoden 2025. Silloin suuri osa kirjoista joko myytiin, lahjoitettiin tai
    varastoitiin. Keskuskirjastossa, Töölössä ja joissakin isoissa kaupungeissa on yhä kokoelmat, mutta niitä saa lukea
    vain rakennusten sisällä.</p>

<p><strong>Kello 17.05:</strong><br>
 Lopetan työnteon viisi minuuttia työajan loppumisen jälkeen, koska olin aamulla myöhässä. Kirjaan
    itseni
    ulos hallinnointiohjelmasta ja poistun siis samalla myös työpaikaltani.</p>

<p><strong>Kello 17.10:</strong><br>
 Tavallisen yhdeksäntuntisen työpäivän jälkeen astun ulos ja lähden ruokakauppaan.</p>
