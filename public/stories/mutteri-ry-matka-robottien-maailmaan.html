<div class="headline"><h1>Mutteri ry – Matka robottien maailmaan<span class="underline underline-gradient"></span></h1>
</div>

<!--[ingressi] Kirjastojen tiloissa toimii paljon aktiivisia harrasteryhmiä. Tällä viikolla pääsimme kurkistamaan kemiläisen robottiharrastusryhmä Mutteri ry:n arkeen.-->

<p>Kun saavun kirjaston pihalle, tarkistan nopeasti, mihin tilaan olenkaan menossa. Noloa myöntää, mutta en ole käynyt
    kirjastossa viiteen vuoteen – remontin jälkeen. Pieniä lasiseinäisiä soppeja on niin monta, että niissä menee
    helposti sekaisin.</p>

<p>Paikannussovellus näyttää, että seitsemänvuotiaan Mutteri ryn kokoontuminen tapahtuu kirjaston vanhassa lehtisalissa.
    Kävelen ovelle ja koputan.</p>

<h2>Ei vain harrastus</h2>

<p>Oven avaa hymyilevä <strong>Aino Nieminen</strong>. Hänellä on toisessa kädessään pieni kolvi ja edessään kasa
    metallisia osia ja virtapiirejä. “Kyllä tästä vielä ihan toimiva ruokintalaite tulee”, hän naurahtaa
    rakennelmalleen.</p>

<p>Astun peremmälle. Huoneessa haisee kärähtäneeltä ja leijailee pieniä savuvanoja kohti avointa ikkunaa. Pöytien
    ääressä puuhailee toistakymmentä ihmistä mitä erilaisimpien projektien parissa. Toiset kasaavat osista
    raakaversioita, toiset hienosäätävät melkein valmiita robotteja.</p>

<p>Kaikilla on oma juttunsa ja omat päämääränsä. Robotiikan opiskelijat <strong>Milla Mgone</strong>, <strong>Peter
    Vuolio</strong> ja <strong>Valtteri Jukarainen</strong>, ovat kyllä vuorotellen paikalla, mutta he eivät anna
    tehtäviä vaan opastavat ainoastaan tarvittaessa.</p>

<p>“Osa tekijöistä on hirveän taitavia. Täällä oppii itsekin paljon uutta”, <strong>Mgone</strong> toteaa.</p>

<p>Mutterilaiset kokoontuvat kerran kahdessa viikossa Kemin kaupunginkirjaston tiloihin ja hyödyntävät paikalla olevia
    3D-tulostimia. Ne ovat vanhoja, mutta osaavien harrastajien käsissä tulostimet toimivat yhä mainiosti.</p>

<p>“Uudet menee yhtä nopeasti rikki kuin kännykät aikanaan. Enää ei ole kannattavaa tehdä näin kestäviä tulostimia”,
    kerhon seniorijäsen 60-vuotias <strong>Miika Juronen</strong> toteaa.</p>

<p>Juronen on kuulunut Mutteri ry:hyn kolme vuotta. Niistä kaksi hän on toiminut yhdistyksen hallituksessa.</p>

<p>“Olemme kerho, mutta myös yhdistys. Meillä on jäseniä Oulusta ja Rovaniemeltä saakka”, hän ylpeilee.</p>

<p>Kauempana asuvat osallistuvat kokoontumisiin harvemmin fyysisesti ja useammin videopuheluiden kautta.</p>

<p>Mutteri ry:llä on kaiken kaikkiaan 80 jäsentä.</p>



