<div class="headline"><h1>Vastine: Kirjasto ei suomea petä<span class="underline underline-gradient"></span></h1></div>

<!--[ingressi] Lukutaito on kirjaston leipä, suomenkieli ruisleipä. Aamulehti 16.1.2030.-->

<p>Viime viikolla julkaistiin tutkimus suomalaisten 15-vuotiaiden heikentyneestä äidinkielentaidosta. Blogit ja media tarttuivat aiheeseen innokkaasti ja myös kirjasto sai oman osansa syytöksistä. Kritiikkiä tuli perustehtävän laiminlyömisestä ja englannistumisen tukemisesta. Moni esitti, ettei englanninkielisten sisältöjen tarjoaminen ole sopivaa tai vastaa kirjaston toimenkuvaa opetuksen ja sivistyksen sekä kulttuurin vaalimisen keskuksena.</p>

<p>On hyvä, että laillinen perustehtävämme muistetaan ja että herätämme tunteita. Haluaisin kuitenkin oikaista muutaman asian, jotka keskustelijat tuntuvat joko unohtaneen tai ymmärtäneen väärin.</p>

<p>Ensinnäkin: me kirjastossa emme päätä, mihin teoksiin ihmiset tarttuvat. Tehtävämme ei ole holhota ja valistaa vaan tarjota ilmaiseksi mahdollisimman monenlaisia vaihtoehtoja. Meille tärkeintä on se, että ihmiset, erityisesti nuoret, lukevat yhä.</p>

<p>Toiseksi: emme voi tarjota ainoastaan suomenkielistä sisältöä, koska tällöin palvelu ei olisi avoin kaikille. Jokainen kansalainen on asiakkaamme ja kaikilla on oikeus käyttää kirjastoa.</p>

<p>Lisäksi meidänkin on huomioitava kilpailu. Erityisesti ulkomaalaiset e-kirjapalvelut kasvattavat jatkuvasti suosiotaan ja vievät kirjastoltakin käyttäjiä. Mikäli tahdomme säilyttää laajat palveluoikeudet, emme voi antaa nuorille ainoastaan Kalevalaa ja Tuntematonta sotilasta ja vaatia, että he lukevat ne, ja vieläpä alkuperäiskielellä.</p>

<p>Haluan kuitenkin korostaa, ettemme silti ole unohtaneet suomenkieltä. Palvelutarjonnasta sen huomaa nopeasti. Kirjastolla on käytössään automaattinen käännöspalvelu asiateksteille, kiintiö suomenkielisen kirjallisuuden ostamiselle sekä suomenkielikonsultti, joka on viime aikoina jatkuvasti kasvattanut suosiotaan. Häneltä voi varata ajan verkkosivuillamme ja saada apua niin opiskelun, esseiden kuin vapaan tekstinkin kanssa.</p>

<p>Lisäksi kirjastolta löytyy lukupiirimahdollisuuksia - ainakin 20 paikkakunnalla on alle 18-vuotiaiden pitämiä suomenkielisiä kirjallisuuspiirejä - tukiopetusta ja vertaistukea. Kuten muissakin asioissa, myös suomen tiimoilta käyttäjät voivat ottaa toisiinsa videoyhteyden ja jättää kysymys-vastaus-viestejä.</p>

<p>Palvelut ovat meidän tapamme huomioida ja tukea suomenkieltä. Maamme kieli on meille tärkeä, emmekä me aio vastakaan lopettaa sen käyttöä.</p>

<em>Karita Eklund</em><br>
<em>Kirjastolaitoksen johtaja</em>
