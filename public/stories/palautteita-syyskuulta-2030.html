<div class="headline"><h1>Palautteita syyskuulta 2030<span class="underline underline-gradient"></span></h1></div>

<!--[ingressi] Poimintoja kirjastolaitoksen syyskuun palautteesta.-->

<hr>

<h2>Missä on kirjat?</h2>
<p>Mulla on “pieniä” ongelmia teidän paperikirjojenne kanssa. Olen tekemässä tutkimusta suomalaisesta näytelmästä
    tekstilajina, mutta näyttää siltä, etten saa näytelmiä käsiini ainakaan teidän kauttanne. Viimeksi viime viikolla
    joku herttainen hätinä 18-vuotias poika solkkasi asiakaspalvelussanne, että voisin lukea teokset keskuskirjastoissa,
    koska siellä niitä saa vapaasti lukea. Omaan kotiini tai työhuoneelle en niitä kuitenkaan saa viedä. Onko tämä
    totta? Onko tosiaan niin, että edes tutkijana en saa mitään oikeutta hakea kirjoja kotilainaan? Teen tutkimusta
    Pyhäjärveltä käsin. Pitäisikö tässä siis hurautella päivittäin Ouluun tai Kuopioon? Uskomatonta.</p>

<p>Rehellisesti tässä on nyt hermot jo aika hyvin palaneet eikä yksikään teidän asiakaspalvelun puhelu, jossa
    lörpötellään riittämättömistä resursseista tai e-kirjaksi kopioimisen juridisista ongelmista, enää kiinnosta. Älkää
    siis vaivautuko sen takia soittelemaan.</p>

<p>Haluan vain ilmoittaa teille, ettei suomalainen näytelmä rajoitu vain Wuolijokeen, Waltariin ja Kiveen. Kirjasto nyt
    saisi ainakin tiedostaa tämän.</p>
<em>Mari Lehtinen</em>

<hr>

<h2>Toivomus</h2>
<p>Moikka! Käyn Kuopion kirjastossa aika usein pelaamassa mun kaverin Emilian kanssa konsolihuoneessa. Paint it Petrol
    on ihan paras peli ja oon läpässy sen ainakin kahdesti ja Emilia kerran. Se on kivaa, kun se kenttä muuttuu joka
    kerta. Nyt pari kertaa siellä on ollut aika paljon yläastelaisia. Ne ei pelaa vaan pelkästään oleilee ja omii meiltä
    ohjaimet. Ne ei takuulla oo siellä vaan tuntia, vaan pitempään. Voisko niille sanoa jotain? Kun me yritettiin, ne
    vaan nauro meille.</p>

<em>Aatu Amir Abdullah</em>

<hr>

<h2>Miksi minut poistettiin?</h2>

<p>Haluaisin jonkun kunnollisen perustelun sille, miksi minut on poistettu kirjaston tietokannasta? Olin laittanut
    itseni puoli vuotta sitten taitovaihdossa tarjolle ja kertonut selvästi, että annan seksuaaliopastusta. Kerroin
    myös, että olen koulutukseltani seksuaaliterapeutti enkä todellakaan mikään strippari tai itsensä myyjä. Kaikki meni
    hyvin, kunnes viime viikolla sain viestin, että tilini on poistettu. Mitä ihmettä? Miksi ja miksi ilman mitään
    perusteluja?</p>

<p>Olisi ollut kiva kuulla, mistä johtuu. Valittiko joku? En ole tehnyt mitään asiatonta. Katsokaa vaikka opetusvideot.
    Samalla voitte itse asiassa katsoa myös vertaisarviot. Niistä näkyy, että minuun ollaan oltu tyytyväisiä.</p>
<em>Daniel Virtanen</em>

<hr>

<h2>Kokoontumistiloista</h2>
<p>Hei,<br>
    Olen osa Myyrmäen kirjastosta huonetta lainaavaa kehoimproryhmää ja haluaisin ehdottaa, että muokkaisitte hieman
    varausjärjestelmäänne. Tällä hetkellä se on täysin riittämätön kaikille käyttäjille. Minusta voisittekin hyvin
    pidentää varausaikoja. Viikon sijaan tilan voisi buukata jo kuukautta aiemmin. Se parantaisi meidän
    mahdollisuuksiamme suunnitella toimintaamme ja varmistaa, että treenit todella onnistuvat.</p>

<p>Lisäksi voisitte tarkistaa, minkä kokoisia varaajien ryhmät todellisuudessa ovat. Olen usein nähnyt, että isoa tilaa
    lainaa pari henkilöä ja sitten isompi porukka joutuu ahtautumaan pieneen koppiin. Tässä ei ole mitään järkeä.
    Tilanne saataisiin korjattua pienellä tarkkailulla, kun siellä ovella kumminkin on aina joku vahtimassa
    tilannetta.</p>

<em>Okko Vuoksenmaa</em>

<hr>

<h2>Lukiokirjat</h2>

<p>Sellainen toive, että hankkisitte asap lisää EU-lukion kirjoja. Meitä etälukiolaisia on nykyisin pelkästään
    Helsingissä joku 500 eikä noita tekstejä ole ihan helppo saada käsiin, jos ei halua ostaa sitä kallista
    opintopakettia. Olisi siis kiva, jos kirjasto tarjoaisi tarvittavat materiaalit niin saisi ne omalle pädille.</p>

<em>Vilja Hubert</em>

