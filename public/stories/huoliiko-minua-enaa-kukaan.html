<div class="underline"><h1>Huoliiko minusta enää kukaan?<span class="underline underline-gradient"></span></h1></div>
<em><br><br>
    Valo pilkahtaa pimeässä, pölyisessä huoneessa. Silloin tällöin pilkahdus on pitempi: hissikori ei vain ohita meitä
    vaan pysähtyy ja avaa ovensa. Useimmiten se on kuitenkin lyhyt. Äskenkin. Jään taas tähän pimeään tuonelaani,
    kolmanteen kellarikerrokseen.<br><br>
    Olen ISBN 951-31-1737-5, eli Harry Potter ja Azkabanin vanki. Tarkemmin sanottuna olen yksi ensimmäisistä
    kaltaisteni joukossa, meitä oli monta. Minut painettiin ja sidottiin 25 vuotta sitten, en muista missä. Pakettiauto
    kuljetti minut paraatipaikalle Helsingin Akateemiseen kirjakauppaan, josta silmälasipäinen teinityttö kaappasi minut
    14 sekuntia liikkeen avaamisen jälkeen 6.3.2000.<br><br>
    Se viikko oli elämäni onnellisin. Sain olla vihdoinkin yksilö, jatkuvan huomion kohteena. Olin kuin rakastaja, jonka
    pariin tyttö karkasi aina kun pystyi. Olin syntymäpäivälahja, olin uninalle. Toisaalta olin myös “se kirja”, joka
    häiritsi perheen yhteisiä ruokahetkiä ja tuli tytön painajaisiin.<br><br>
    Intohimo kesti neljä päivää. Narahdin tuskissani kun tyttö käänsi viimeisen sivuni pois takakanteni edestä. Hetkessä
    minusta tuli käytetty.<br><br>
    Sen jälkeen olin parin vuoden ajan meriitti. Istuin tiiviisti tytön kirjahyllyssä Salaisuuksien kammion ja
    Liekehtivän pikarin välissä. Välillä iloitsin tytön kehuskellessa minua kavereilleen. Toisaalta minua hävetti hänen
    kuvaillessaan ahmineensa minut parissa päivässä.<br><br>
    Tyttö muutti omaan pieneen asuntoonsa lukemaan toisia kirjoja, ja kuulemma myös paljon muuta. Koko seitsemän kirjan
    sarjamme jäi hyllyyn. Meistä pidettiin ihan hyvää huolta, pölyt pyyhittiin kerran kuussa. En kadehtinut
    vähempiarvoisia kollegoitani. Jotkut joutuivat kuulemma tuuraamaan katkennutta tuolinjalkaa! Voin vain kuvitella
    niitä arpia, mitä sellaisesta kokemuksesta jää kansiin.<br><br>
    Pari vuotta sitten kaikki muuttui. Tytön isä nosti meidät laatikkoon. Meistä oli tullut tilavarkaita, liian suuria
    liian pienessä kodissa. “Ei niitä kukaan lue”, muistan miehen sanoneen. Heti laatikon avautuessa viiksekäs mies
    tarttui minuun, tarkasteli kansiani ja selkääni, avasi minut yllättäen ja plarasi sivujani peukalollaan.
    Säikähdyksestäni huolimatta kestin hurjan käsittelyn ehjänä. Itse asiassa olin erittäin hyvässä kunnossa. Hyväksyvän
    nyökkäyksen jälkeen minut laitettiin takaisin laatikkoon. En nähnyt tytön isää enää koskaan.<br><br>
    En muista kovin tarkkaan vaiheita, joiden kautta päädyin tänne kolmanteen kellarikerrokseen. En edes ole varma, mikä
    rakennus tämä on. Sen osaan sanoa, että minua kopeloivat sekä ihmiset että robotit, mutta kaikki koskettelu on
    etäistä ja kylmää. Tunnen myös takakanteeni liimatun RFID-sirun. Mutta sitä intensiteettiä, millä tuo tyttö 25
    vuotta sitten siveli sivujani, olen jäänyt ikuisesti kaipaamaan.<br><br>
</em>