<div class="headline"><h1>Pyörätohtori on vuoden asiakas<span class="underline underline-gradient"></span></h1></div>

<!--[ingressi] Kirjasto palkitsee vuosittain asiakkaitaan aktiivisuudesta. Tänä vuonna lahjakortti vapaavalintaiseen kulttuuritapahtumaan meni Lokalahdelle.-->

<div class="infobox">Nimi: Mathias Corkman
Ikä: 84
Ammatti: Eläköitynyt anestesialääkäri
Paikkakunta: Lokalahti
</div>

<em>Mitä kirjaston palvelua käytät eniten?</em>
<p>Vielä kolme tai neljä vuotta sitten olisin sanonut, että e-kirjoja ja dokumenttiarkistoa, mutta nyt olen
    aktiivisimmin mukana taitovaihdossa.</p>

<em>Miten innostuit taitovaihdostamme?</em>
<p>Innostus syttyi pari vuotta sitten, kun Anna, pojantyttäreni, oli lomalla luonani. Yhtenä päivänä pihalle laskeutui
    lennokki, joka toi mukanaan puikot ja oranssia lankaa. Sain kuulla, että Anna opetteli virkkaamaan ja antoi itse
    bluegrass-kitaratunteja. Kirjastolla oli kuulemma palvelu, josta kuka tahansa saattoi lainata henkilön opettajakseen
    ja tarjota vastineeksi omaa osaamistaan.</p>
<p>Tieto tuli minulle silloin ihan uutena, vaikka palvelu on kai ollut jo pidempään olemassa. Eihän täällä
    eläkeläiskeskittymässä kukaan tällaisesta tiennyt.</p>

<em>Miten käytät taitovaihtoa?</em>
<p>Mietin ensin pitkään, mitä minä voisin tarjota. Mitä osaisin opettaa? Keksin alani käydessäni kylällä kaupassa.
    Törmäsin silloin naiseen, jonka polkupyörän jarrut olivat hajalla. Autoin häntä korjaamaan kulkupelinsä ja samalla
    tajusin oman alani. Minähän olen kunnostanut ja rukannut pyöriä koko ikäni.</p>
<p>Nyt minusta puhutaan jo pyörätohtorina. Lainoja tulee paljon, varsinkin keväisin, mutta usein myös pyydetään
    diagnosoimaan vikoja. Olen hirveän imarreltu. Se on mukavaa tavata uusia ihmisiä.</p>

<em>Miten usein käytät kirjastoa?</em>
<p>No nykyisin käytän lähes päivittäin. Luen yhä yhteiskunnallisia kirjoja, mutta olen myös verestellyt vanhaa
    huuliharpunsoittotaitoani, kun löysin yhden hyvän opettajan. Voin sitten Annan kanssa soitella, kun tyttö on
    kylässä.</p>

<em>Mikä kirjastossa innostaa?</em>
<p>Helppous ja valinnanvapaus. Näin eläkeläisenä myös sosiaalisuus.</p>

<em>Mikä on paras kirjastomuistosi?</em>
<p>No se on kyllä useiden vuosien takaa ja vähän luvatonkin. Silloin oli vielä paikalliskirjastot ja paperikirjat ja
    -lehdet. Olin parikymppinen ja kävin yhtenä kesänä aina töiden jälkeen lukemassa päivän lehdet lukusalissa. Sinne ne
    tulivat ja siellä oli aina hiljaisempaa kuin opiskelija-asunnossa.</p>
<p>Heinäkuussa huomasin yhden tytön käyvän siellä samoihin aikoihin. Hän kahlasi samoja lehtiä. Jossain vaiheessa
    aloimme jättää toisillemme merkintöjä uutisten sekaan. Se, joka ehti ensin sanomalehden kimppuun, alleviivasi
    itseään kiinnostaneet otsikot. Joskus saatoimme myös kirjoittaa ylös omia ajatuksiamme tai jakaa osat puoliksi. Kun
    elokuu tuli, ajattelin vihdoin pyytää tyttöä ulos. Monta päivää keräsin uskallusta. Toisena maanantaina, kun olin
    miettinyt asiaa koko viikonlopun, tulin kukkien kanssa paikalle, mutta tyttöä ei enää näkynyt.</p>
<p>Se oli silti hauska kesä, vaikken lopulta kuullut edes hänen nimeään.</p>

<em>Entäs huonoin?</em>
<p>No ainakin tulee mieleen hitaat lennokkilähetykset. Jos tahtoo lainata tavaran tai paperiteoksen, toimituksessa
    saattaa mennä monta päivää. Kun kone vihdoin saapuu, se laskeutuu aina väärään paikkaan, katolle tai puskien
    väliin.</p>

<em>Mitä kirjasto sinulle merkitsee?</em>
<p>Nykyisin oppimista. Toki myös tietoa, sitähän se oppikin on. Osaltaan se myös vähentää sukupolvien välistä kuilua</p>

<em>Mitä toivoisit tulevalta kirjastolta?</em>
<p>Taitovaihtoa saisi tukea enemmän. Taitajien arvioimisessa pitäisi luottaa enemmän asiakasarviointeihin kuin kirjaston
    kuraattorien mielipiteisiin.</p>
