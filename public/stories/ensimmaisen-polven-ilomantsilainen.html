<div class="headline"><h1>Ensimmäisen polven ilomantsilainen<span class="underline underline-gradient"></span></h1>
</div>

<!--Ingressi: Kun yhteydet paranevat, voi sijaintinsa valita vapaasti.-->

<p>Mikko heräsi väsyneenä ja hieman kiukkuisena. Kaisan supistukset olivat valvottaneet kumpaakin ja Mikko oli viettänyt
    lähes unettoman yön elämänsä myllerystä vatvoen. Esikoisensa syntymää Mikko odotti innon ja kauhun sekaisin tuntein.
    Muutto Ilomantsiin oli sujunut yllättävänkin kivuttomasti, mutta yöllä mieleen oli hiipinyt täysin typerä ajatus,
    joka nyt kaiveli ärtynyttä Mikkoa. Koko hänen lapsuutensa ajan hän oli saanut kuulla isältään kuinka hän on
    viidennen polven stadilainen. Ennen kuin Mikko oppi edes kunnolla ymmärtämään mitä se tarkoitti, hän tiesi, että
    tästä sai ja kuului olla ylpeä. Hänen lapsensa saisi kuulla olevansa ensimmäisen polven ilomantsilainen. Joku tässä
    ajatuksessa Mikkoa vaivasi, vaikka muuttoliike Helsingistä pohjoiseen olikin jo lähes muodissa.</p>
<p>Ilomantsi ei ollut ilmiselvä valinta uudeksi kotipaikkakunnaksi nuorelle perheelle. Mikon ja Kaisan suvut olivat
    kokonaisuudessaan enemmän tai vähemmän pääkaupunkiseudulta, eikä kumpikaan tuntenut ketään Ilomantsista. Vuotta
    aiemmin avatulla Lappeenranta-Ilomantsi-rataosuudella vasta testattiin Aalto-yliopistossa kehitettyä uuden
    sukupolven magneettitekniikkaa, mutta odotukset ylittäneiden tulosten ansiosta koko rataverkko oltiin päätetty
    uudistaa vaiheittain seuraavan kahdenkymmenen vuoden aikana. Kotiovelta Helsingin Tokmannin Kahjojen päivien
    ihmisvilinään Mikolla meni hieman yli tunti.</p>
<p>Toinen Ilomantsiin päätymiseen vaikuttanut tekijä oli itänaapurin läheinen sijainti. Turistien toivossa alueella oli
    rakennettu Pohjoismaiden modernein ja suurin hologrammipuisto. Mikko oli neljä vuotta aiemmin käynyt vasta-avatussa
    puistossa katsomassa jalkapallon MM-kisojen finaalin hologrammilähetyksenä. Edes Suomen täpärä karsiutuminen
    semifinaalissa ei enää harmittanut, kun lähetys alkoi. Oli aivan kuin olisi istunut katsomossa paikan päällä
    Meksikossa, niin todellisen näköisiksi pelaajat oli saatu. Pelin jälkeen puistossa esiintyi edesmennyt Bruce
    Springsteen, hologrammina tietenkin.</p>
<p>Venäjän läheisyydessä oli toinenkin etu. Muussa maailmassa kateutta herättänyt huippunopea ja ilmainen
    Bystro-tietoliikenneverkko (быстро) kuului Ilomantsiin asti. Töiden tekeminen ei ollut vaikeutunut oikeastaan
    lainkaan, vaikka toimistolle oli melkein 500 kilometriä. Vain noin kerran kuussa tuli palaveri, yleensä jonkun viime
    vuosituhannella syntyneen kanssa, jossa vaadittiin vanhanaikaista, fyysistä läsnäoloa, holomöten sijaan.</p>
<p>Bystro-verkossa toimi myös Venäjän kirjasto, ja sen kokoelma, joka kuului maailman laajimpiin. Jopa suomenkielisiä
    teoksia oli miltei yhtä paljon kuin Suomen kirjastossa. Junamatkalla Helsinkiin yhteys Bystroon katkesi aina hieman
    Lappeenrannan jälkeen. Pari kertaa Mikolla oli ollut dekkari jännässä paikassa kesken kun Bystron kantama oli
    loppunut, ja kyseistä teosta ei löynytkään Suomen kokoelmasta. Mikko toivoikin, että Suomi ja Venäjä antaisivat
    kokoelmansa toistensa käyttöön, niin kuin muiden EU-maiden kanssa oli tehty.</p>
<p>Tänään Mikolla oli vapaapäivä, eikä mitään aikomusta liikkua yhtään mihinkään. Keittiön ikkunasta avautuva
    lampimaisema muistutti miksi muuttopäätös oli aikanaan tehty. Mikko päätti, että hänen lapsestaan tulisi ylpeä
    ensimmäisen polven ilomantsilainen.</p>
